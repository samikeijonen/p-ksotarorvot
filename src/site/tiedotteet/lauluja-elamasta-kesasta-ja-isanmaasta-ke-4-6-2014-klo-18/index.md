---
title: "Lauluja elämästä, kesästä ja isänmaasta ke 4.6.2014 klo 18"
date: 2014-05-29
---

Kesäinen konsertti Joensuun kirkossa ke 4.6.2014 klo 18

Basso Matti Turunen, mezzosopraano Maria Turunen ja pianisti Armaan Madar pitävät yhteiskonsertin Joensuun kirkossa marsalkka Mannerheimin syntymäpäivänä ja Puolustusvoimain lippujuhlan päivänä. Pohjois-Karjalan Sotaorpojen yhdistys perustettiin 4.6.2001, joten konsertti on samalla 13.vuotissyntymäpäiväkonsertti ja kiitos vapaasta isänmaasta.

Ohjelmistossa on mm. O. Merikannon Reppurin laulu, Laatokka ja Oi muistatko vielä sen virren sekä  Oi kiitos sa Luojani armollinen.

Matti Turusella ovat jo kaikki musiikin maisterin papereihin tarvittavat opinnot koossa, toukokuussa hän on suorittanut Sibelius-Akatemiassa laulun A-tutkinnon korkeimmin mahdollisin arvosanoin. Heti perään hän sai vuoden pestin Kansallisoopperan kuoroon toisen basson tehtäviin, josta on hyvä pujahtaa myös oopperarooleihin, joista on kokemusta sekä Kansallisoopperasta että Savonlinnan oopperajuhlilta.

Matti on loistava urkuri ja hänellä on myös musiikkipedagogin pätevyys.

Maria Turunen on pitänyt veljensä lailla monia konsertteja Helsingissä ja laulaa nyt mm.  I. Hannikaisen ”Rauhan” ja W.A.Mozartin säveltämän Dorabellan aarian oopperasta Cosi fan tutte.

Matti  laulaa Joensuussa ensi syksynä  kuultavassa Taikahuilu-oopperassa Sarastron osan, nyt kuulemme kuin esimakuna Sarastron aarian suomen kielellä.

Sisarukset laulavat myös yhdessä ja pianisti Armaan Madar esittää säestyksen lisäksi pianomusiikkia, mm. L. Madetojan Vanha muisto.

Helminä kuullaan musikaalista Viulunsoittaja katolla ”Rikas mies jos oisin”, ”Nousee päivä, laskee päivä” ja ”Jumalamme suojamme olkoon”.

Saamme laulaa myös yhdessä tuttuja lauluja ja päättää konsertin suvivirteen, viimeiseen säkeistöön asti.

Konsertin juontaa Aune-Inkeri Keijonen.

Joensuun seurakunnan ja Pohjois-Karjalan Sotaorpojen järjestämään kirkkokonserttiin on vapaa pääsy, viiden euron hintaisia ohjelmia myydään kirkon eteisessä  tuntia ennen konsertin alkua.

[Konserttimainos Joensuun kirkko ke 4.6.2014 klo 18](http://p-ksotaorvot.fi/wp-content/uploads/2014/05/Konserttimainos-Joensuun-kirkko-ke-4.6.2014-klo-18.pdf) (.pdf)
