---
title: "POHJOIS-KARJALAN SOTAORVOT RY JUHLII 10 -VUOTISTA TAIVALTAAN MUSIIKKIDRAAMAKONSERTILLA"
date: 2011-05-19
---

[SOTAORVON TAIPALEELTA, tiedote](../../files/tiedotteet/SOTAORVON-TAIPALEELTA-tiedote.pdf) (.pdf)

[SOTAORVON TAIPALEELTA, ohjelma](../../files/tiedotteet/SOTAORVON-TAIPALEELTA-ohjelma.pdf) (.pdf)

Pohjois-Karjalan Sotaorvot ry:n järjestää kymmenvuotisjuhlansa yhdessä Rantakylän seurakunnan kanssa Rantakylän kirkossa sunnuntaina 5.6.2011 klo 18. Juhlan avauspuheen pitää yhdistyksen puheenjohtaja, rovasti Aune-Inkeri Keijonen. Ansiomerkkien jaon jälkeen juhla jatkuu sotaorpo Paavo Joensalon juontamalla SOTAORVON TAIPALEELTA -konsertilla, joka muodostuu hänen 35-vuotisen sävellys- ja käsikirjoitusharrastuksensa tuloksena syntyneistä musiikkidraamojen lauluista. Konsertin kaikki kuusi solistia ovat Sibelius-Akatemian kasvatteja ja heitä säestää 6-jäseninen kamariyhtye. Tuottajana on Joensalon johtama Eettisesti Innovatiiviset Kulttuurin Uudistajat EIKU ry.

Konsertin ohjelmaan on poimittu 16 tilaisuuden aihepiiriin soveltuvaa sävellystä viidestä musiikkidraamasta, jotka koskettelevat mm. sotaa, sodanjälkeisen Suomea, kuolemaa ja kuolemanjälkeistä elämää, kertoo Paavo Joensalo ja jatkaa, että nämä teemat ovat aina olleet hänelle hyvin merkittäviä, koska hän sai jo pienenä poikana kuulla äidiltään, että isä oli kaatunut sodassa kaksi viikkoa ennen hänen syntymäänsä.

Olin alkuvuodesta jo hieman huolissani, miten yhdistyksemme hallituksen kesäkuulle suunnittelema 10-vuotisjuhla saadaan toteutettua, kertoo puheenjohtaja Aune Inkeri Keijonen. Jälleen kerran sain todeta, miten hyvin Luoja pitää asioista huolen, kun maaliskuun alussa puhelin soi: Paavo Joensalo otti yhteyttä kysellen, voisiko hän sotaorpona liittyä yhdistykseen ja olisiko yhdistykselläni käyttöä jossain sopivassa yhteydessä hänen sävellyksilleen ja EIKU ry:n esiintyjille. Ja käyttöähän löytyi!

Juhlakonsertin järjestelyt etenivät tämän jälkeen vauhdilla, kertoo Keijonen. . Esityspaikka, esiintyjät, tukijat löytyivät näin hyvälle asialle helposti ja kaikki käytännön järjestelyt ovat sujuneet mainiosti, Joensalo jatkaa. Hän on erityisen iloinensiitä, että suurin osa upeista solisteista - sopraano Sanna Heikkinen, mezzosopraano Maarit Aura Hiltunen, baritoni Antti Pakkanen ja basso Matti Turunen sekä koko kuuden nuoren taitavan soittajan joukko - asuu omassa maakunnassa tai on täältä lähtöisin.

Odotettavissa onkin monella tapaa hyvin mieleenpainuva tilaisuus, joka ei ole tarkoitettu pelkästään yhdistyksen jäsenille, vaan se on avoin kaikille. Konserttiin on vapaa pääsy. Käsiohjelma - librettoa a 10 euroa on myytävänä ovella ja tuloilla kartutetaan EIKU ry:n nuorten esiintyjien stipendirahastoa.

Lisätietoja antavat: Aune-Inkeri Keijonen, puh. 045 - 1111 065 ja Paavo Joensalo 0400 - 838 268
