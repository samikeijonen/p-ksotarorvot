---
title: "TERVETULOA  1918 VILPPULAN VAIHE -OOPPERAKONSERTTEIHIN"
date: 2012-03-16
---

**Oopperakonserttien kiertue alkaa kantaesityksellä Liperin kirkossa perjantaina 1.6. klo 19 ja jatkuu Keuruun kirkossa sunnuntaina 3.6. klo 14 ja klo 19 alkavilla esityksillä. Maanantaina 4.6., joka on Marskin syntymäpäivä ja Puolustusvoimien lippujuhlapäivä, esitys on historiallisten tapahtumien keskeisellä paikalla Vilppulan kirkossa klo 19 liittyen myös Vilppulan seurakunnan 100 -vuotisjuhlallisuuksiin. Kiertue huipentuu Tampereen tuomiokirkossa pidettävään esitykseen tiistaina 5.6. klo 19.**

Käsikirjoituksen on v. 2011 laatinut keuruulaissyntyinen **Raimo Kallio-Mannila**. Hänen naapureinaan asui 1930 - 1960 -luvuilla kymmenittäin henkilöitä, jotka olivat osallistuneet Vapaussodan taisteluihin. Hänen isänsä oli osallistunut 15-vuotiaana vapaaehtoisena mm. Länkipohjan kovaan koitokseen. Kirjoittaja liittyi 1990-luvun alussa sotahistorialliseen seuraan. Vänrikki Stoolin tarinoiden innoittamana runosuoni alkoi pulputa. ”Riimittelijä Jumalan armosta ja kävelevä sotahistoriallinen arkisto”, kuvaa häntä esityksen säveltäjä, karjalaiset runonlaulajasukujuuret omaava **Paavo Joensalo** ja musiikistaan hän kertoo löytyvän ”järeää tykitystä, harrasta uskonnollisuutta ja koskettavaa dramaattista lyriikkaa”.

Näyttelijä **Lauri Sinkkosen** juontamassa esityksessä kuvataan molempia osapuolia kunnioittavasti niiden - miesten osalta todellisten ja naisten osalta fiktiivisten - henkilöiden tuntemuksia, jotka Tampere – Vilppula – Haapamäki akselilla osallistuivat tapahtumiin.

Esityksen päähenkilöt ovat todellinen keuruulainen, valkoisten puolella taistellut talonpoika **Lauri Aaltio** ja fiktiivinen Tampereen pellavatehtaan tyttö ja punaisten lipunkantaja **Helvi Suvinen,** jotka Tampellan juhlatalolla pidetyissä iltamissa ihastuvat toisiinsa traagisin seurauksin**.** Keskeiset historialliset muut roolihenkilöt konserttiversiossa ovat hallituksen valkoisten joukkojen ylipäällikkö **Carl Gustav Emil Mannerheim,** hänen adjutantikseen ylenevä taiteilija **Akseli Gallen-Kallela,** metsäteollisuuspatruuna **Gösta Serlachius** Mäntästä, lapualainen talonpoika, valkoisten konekivääriampuja **Vihtori Kosola**, punaisen joukko-osaston johtaja **Tuomas Hyrskymurto,** Lapuan suojeluskunnan päällikkö, sähköyhtiön isännöitsijä **Matti Laurila** sekä läpimurtojoukkoja Tampereella johtanut luutnantti, lehtimies **Eljas Erkko**. Käynnistymisvaiheessa olevaa Lotta Svärd -aatetta edustaa esityksessä fiktiivinen sairaanhoitaja **Kerttu Kotila.**

Tapahtumat liikkuvat Tampereen asemalta Suinulan kautta Keuruun kansallispirtille, Haapamäen asemalle, Pekkalan kartanolle ja käänteentekeviin taisteluihin Vilppulan sillan ja kirkon ympäristöön, palaten sitten Tampereelle valtaukseen ja sitä seuraaviin päiviin.

Esityksen solistit, sopraano **Reetta Haavisto,** mezzosopraano **Malin Döragrip,** tenori **Marko Nuutinen** baritoni **Antti Pakkanen,** ja  basso **Matti Turunen** ovat Sibelius-Akatemiassa valmistumisvaiheessa olevia valovoimaisia oopperalaulajia, joista useimmat ovat joko debytoineet Suomen Kansallisoopperassa tai tulleet palkituiksi kotimaisissa laulukilpailuissa. Heitä säestää yli kymmenhenkinen ammattitaitoinen kamariorkesteri nuoren kapellimestarin, Haapavedeltä kotoisin olevan **Janne Jääskelän** johdolla.

Kiertueen tuottaa v. 2007 Liperissä perustettu yleishyödyllinen yhdistys Eettisesti Innovatiiviset Kulttuurin Uudistajat EIKU ry ( [www.eikury.com](http://www.eikury.com/) ), jonka perustarkoitus on nostaa lupaavia kulttuurikykyjä siivilleen tuottamalla eettisen arvopohjan omaavia musiikkidraamoja yhteistyössä kulttuurialan oppilaitosten opiskelijoiden kanssa. Kiertuetta tukevat esityspaikkakuntien seurakunnat, kaupungit sekä lukuisat yhteisöt ja yritykset. Suojelijat: Valtioneuvos **Riitta Uosukainen** Imatra ja ministeri **Kalevi Kivistö** Espoo.

**Lisätietoja: Tuottaja Paavo Joensalo** (  [paavo.joensalo@pp.inet.fi](mailto:paavo.joensalo@pp.inet.fi) ) **p. 0400 838 268**

[www.eikury.com](http://www.eikury.com/)
