---
title: "TERVETULOA  EIKU  RY:N  5 -VUOTISJUHLAKONSERTTIKIERTUEEN"
date: "2012-08-30"
layout: default
---

**SÄVELIN SIIVILLE – LIEDIN LUMOISSA -konsertteihin**

[Lataa juliste](http://p-ksotaorvot.fi/wp-content/uploads/2012/08/SÄVELIN-SIIVILLE-LIEDIN-LUMOISSA-5-vuotisjuhlakonserttikiertueen-juliste-EIKU-ry.pdf) (.pdf)

**Tänä vuonna viisi vuotta täyttävä liperiläinen Eettisesti Innovatiiviset Kulttuurin Uudistajat EIKU ry, jonka toiminnan tarkoitus on nostaa lupaavia kulttuurikykyjä siivilleen, tuottaa juhlavuotensa tiimoilta 22-23. syyskuuta Joensuuhun, Kiteelle ja Ylämyllylle suuntautuvan  liedkonserttikiertueen, jossa solisteina kuullaan kuutta Sibelius-Akatemiassa valmistumisvaiheessa olevaa tai sieltä valmistunutta laulajaa. Useimmat solisteista ovat menestyneet viime vuosina upeasti kotimaisissa laulukilpailuissa. Heistä joensuulaislähtöinen basso M a t t i  T u r u n e n ylsi kuluneena kesänä sekä Savonlinnan kansainvälisen laulukilpailun että Alavudella järjestetyn Toivo Kuula -laulukilpailun finaaliin.**

**Solistit tulkitsevat kiertueen konserteissa Viinijärvellä asuvan EIKU ry:n toiminnanjohtajan, sotaorpo P a a v o  J o e n s a l o n  36 vuotta kestäneen sävellysharrastuksen tuloksena syntyneitä, pääosin ennen esittämättömiä liedejä piano- ja kamariyhtyesäestyksellä.**

**Kiertueen ensimmäinen konsertti on Joensuun Taidemuseon salissa lauantaina 22.9. klo 13, toinen  konsertti samana iltana Kiteesalissa klo 19 ja viimeinen konsertti Ylämyllyn uudessa upeassa seurakuntasalissa sunnuntaina 23.9. klo 14.**

**Joensuun Seudun Osuuspankki on lahjoittanut Pohjois-Karjalan Sotaorvot ry:n jäsenten käyttöön 30 kpl käsiohjelmia, jotka toimivat samalla pääsylippuina ja joissa on kaikki esitettävät runotekstit sekä esiintyjien esittelyt. Lahjoitettuja käsiohjelmia jakavat Pohjois-Karjalan sotaorvot ry:n puheenjohtaja Aune-Inkeri Keijonen ja sihteeri Martta Karttunen niin kauan kuin niitä riittää. Käsiohjelmia saa myös ovelta hintaan 10 e / henkilö.**

**Lue lisää ->**

Konserttien esiintyjät ovat yhtä solistia ja kahta soittajaa lukuun ottamatta samat kuin viimevuotisessa Pohjois-Karjalan Sotaorvot ry:n 10 -vuotisjuhlakonsertissa Rantakylän kirkossa.

Konsertit aloittaa joensuulaislähtöinen  baritoni **Antti Pakkanen** tulkitsemalla **Pentti Saarikosken** modernin runon ”Valokuva”. Hän esittää myös kolme säveltäjän serkun, **Jorma Koskelinin** runoihin sävellettyä laulua kansallisromantiikan aihepiiristä ja yhden säveltäjän isosedän, karjalaisen heimomiehen ja kirjailijan, **Iivo Härkösen** Karjalan kukoistuksesta unelmoivan runon,

Toisena esiintyy Joensuussa asuva ja toimiva, Nurmeksesta lähtöisin oleva karjalaisjuurinen sopraano  ja laulupedagogi **Sanna Heikkinen** tulkiten  viisi modernia laulua elämän ihmeistä, jotka on valittu säveltäjän nykyään Skotlannissa asuvan tyttären, **Johanna Joensalon** ( nyk. Pelling ) Helsingin opiskeluvuosinaan julkaisemasta runokokoelmasta ”Yön jäljet iholla”.

Kolmantena estradille astelee Rautalammilta lähtöisin oleva, vuoden 2006 Timo Mustakallio

\-laulukilpailussa palkittu tenori **Marko Nuutinen** esittäen lauluja rakkaudesta. Kahden Jorma Koskelinin runon lisäksi sarjassa on yksi **Aleksis Kiven**, yksi säveltäjän itsensä ja yksi amerikkalaisen **Ron McKuenin** runo, jonka Koskelin on ansiokkaasti kääntänyt Suomeksi.

Ensimmäisen osaston päätteeksi miessolistien trio esittää kamariyhtyeen säestämänä säveltäjän vitsikkään, tositapahtumiin perustuvan runokertomuksen”Teekkarien oopperahiihto”.

Väliajan jälkeen toisen osaston aloittaa helsinkiläinen mezzosopraano **Malin Döragrip,** jonka juuret ovat Pohjanmaalla. Hänen tulkitsemansa laulut kertovat elämän tummasävyisistä hetkistä ja Koskelinin, säveltäjän ja hänen tyttärensä runojen lisäksi niissä on yksi **Saima Harmajan** sekä yksi joensuulaisen sellistin, **Riikka Partasen** runo. Kolmessa lauluista on sellosäestys pianon lisäksi.

Basso **Matti Turunen** jatkaa viidellä laululla, jotka kertovat menetettyjen aikojen muistoista. Neljä niistä on Suistamolla syntyneen, Helsingissä Vienan Karjalan liitossa elämäntyönsä tehneen Iivo Härkösen ja yksi venäläissyntyisen, ranskalaistuneen taidemaalaari **Marc Chagallin** suomennettu runo. Yhteistä on aatteiden palo ja kotiseudun, Härkösellä Karjalan, Chagallilla Vitebskin kaipuu.

Viimeisenä solistina esiintyy  porilaislähtöinen sopraano **Reetta Haavisto,** vuoden 2008 Timo Mustakallio laulukilpailun finalisti, vuoden 2009 Kangasniemen laulukilpailujen kolmas ja vuoden 2010 Lappeenrannan laulukilpailujen finalisti.  Hän esittää valoisia lauluja ystävyydestä keväästä ja kesästä Johanna Joensalon, **Aale Tynnin**, **Elinan Vaaran**, **Eila Kivikkoahon** ja **Valto Saran** runoihin. Osassa lauluista säestykseen liittyy kamariyhtyeen jousisto.

Konsertti päättyy kamariyhtyeen säestämänä esitettyihin, säveltäjän kahteen omaan runoon sävellettyyn kappaleeseen: Naissolistien trio esittää ensin liedin ”Kevään lumous” ja lopuksi kaikki solistit tulkitsevat kirkko-oopperaan GLI SPRECONI  ( Tuhlaajat ) sävelletyn iltarukouksen nimeltään ”Grazie del Giorno, Kiitos Päivästä”.

Konserteissa säveltäjä esittelee laulut ja kertoo niiden taustoista. Pianosäestyksestä huolehtivat Sibelius- Akatemiassa opiskelevat pianistit, Jyväskylästä kotoisin oleva **Tuomas Juutilainen** sekä kiteeläislähtöinen **Olli Mikkonen**. Kamariyhtyeeseen kuuluvat kokeneet, EIKU ry:n monissa esityksissä toimineet ammattimuusikot **Anni Puittinen**, 1. viulu, **Liisa Karhu**, 2. viulu, **Piritta Gröhn**, alttoviulu ja **Timo Ikonen**, sello.

Lisätietoja saatavissa EIKU ry:n kotisivuilta [www.eikury.com](http://www.eikury.com/)  sekä toiminnanjohtaja Paavo Joensalolta puh. 0400 838 268
